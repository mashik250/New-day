ছাত্রদের রাজাকার, ছাত্রীদের হিজাবের কটূক্তিকারী অধ্যাপকের বিচার চান শিক্ষক-শিক্ষার্থীরা—অনীহা প্রশাসনের।

ঢাকা বিশ্ববিদ্যালয়ের (ঢাবি) উদ্ভিদবিজ্ঞান বিভাগের অধ্যাপক ড. মোহাম্মদ আজমল হোসেন ভূঁইয়া। আওয়ামী লীগের শিক্ষাবিষয়ক উপ-কমিটির সদস্য এবং বিশ্ববিদ্যালয়ের আওয়ামীপন্থী শিক্ষকদের সংগঠন নীল দলের জীববিজ্ঞান অনুষদের যুগ্ম আহ্বায়ক এই শিক্ষকের বিরুদ্ধে অভিযোগ, গত ৫ আগস্টে পটপরিবর্তনের আগে ক্লাসে শিক্ষার্থীদের তিনি নানাভাবে হেনস্তা করতেন। হিজাব-নিকাব পরিধান করা ছাত্রীদের করতেন কটূক্তি। তাছাড়া তাদের বৈবাহিক ও পারিবারিক জীবন নিয়ে কুরুচিপূর্ণ মন্তব্য করতেন তিনি।

এদিকে, জুলাই আন্দোলনকালে আন্দোলনরত শিক্ষার্থীদের রাজাকার বলেও ফেসবুকে স্ট্যাটাস দিয়েছেন ড. আজমল। তাছাড়া তিনি আন্দোলন চলাকালে আওয়ামী লীগের পক্ষে সক্রিয় ছিলেন ফেসবুকে। শুধু তাই নয়, ৫ আগস্ট পটপরিবর্তনের পরও আন্দোলনকারীদের বিপক্ষে বিভিন্ন উসকানিমূলক কথা ফেসবুকে প্রচার করতেন।
